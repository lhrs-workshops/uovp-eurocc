# Priprava izvajalnega okolja

Za izvedbo tega izobraževanja boste potrebovali ustrezno izvajalno okolje. Vsaka enota izobraževanja ima pripadajoč Jupyter Notebook zvezek v katerem je podana snov s primeri. Da boste čim hitreje lahko začeli s pregledom učnega gradiva je priporočljivo, da uporabljate že pripravljena izvajalna okolja z nameščeno podporo za zvezke Jupyter. V nadaljevanju so podana navodila za uporabo pripravljenih izvajalnih okolij Google Colab in Kaggle Notebook, ki vam ponujata dostop do zmogljivih grafičnih procesorskih enot NVIDIA. 

V primeru, da imate sami zmogljiv računalnik in grafično kartico NVIDIA, si lahko izvajalno okolje za Jupyter namestite tudi sami. Kratka navodila za to so podana na koncu. Za izvedbo praktičnega dela izobraževanja priporočamo uporabo okolij Google Colab ali Kaggle Notebook. V primeru izobraževanj, kjer je pri delu potrebnih več grafičnih procesnih enot, priporočamo okolje Kaggle Notebook, kjer boste dobili dostop do dveh grafičnih kartic NVIDIA Tesla T4. 

# Navodila za Google Colab

Za uporabo okolja Google Colab boste potrebovali Googlov uporabniški račun. Okolje je dostopno na naslovu https://colab.research.google.com. Po prijavi lahko ustvarite nov zvezek Jupyter in pričnete z delom, lahko pa obstoječe zvezke Jupyter, ki so del tega izobraževanja enostavno naložite v okolje in jih nato poganjate. Pri tem bodite pozorni na to, da imate vključeno ustrezno procesno enoto (CPE oz. GPE). Ker v sklopu nekaterih izobraževanj ne boste uporabljali grafičnih procesnih enot, priporočamo, da v takšnem primeru ne zaženete instance okolja z GPE. 

Poglejte si tudi [kratka navodila](https://www.geeksforgeeks.org/how-to-use-google-colab/) za delo z okoljem Google Colab.

# Navodila za Kaggle Notebook

Za uporabo okolja Kaggle Notebook boste potrebovali [Kagglov uporabniški račun](https://www.kaggle.com/account/login?phase=startSignInTab&returnUrl=%2F), ki ga lahko naredite tudi z Googlovim ali Facebookovim uporabniškim računom. Po prijavi lahko ustvarite [nov zvezek](https://www.kaggle.com/code/new) in pričnete z delom, lahko pa naložite obstoječe zvezke Jupyter (``File > Import Notebook``). Priporočamo, da zvezke, ki so del tega izobraževanja naložite v okolje Kaggle Notebook in jih nato poganjate. To še posebej velja za tista izobraževanja, kjer bo pri delu potrebnih več grafičnih procesnih enot. 

**Pomembno**: Za uporabo več grafičnih procesnih enot v okolju Kaggle Notebook boste morali potrditi svoj uporabniški račun s potrditveno kodo, ki jo boste dobili na mobilni telefon. Sicer boste imeli na voljo le eno grafično procesno enoto.

Poglejte si tudi [kratka navodila](https://www.kaggle.com/docs/notebooks) za delo z okoljem Kaggle Notebook. 

# Navodila za namestitev na lastnem računalniku

Za namestitev na lastnem računalniku sledite [kratkim navodilom za namestitev](https://jupyter.org/install). Okolje Jupyter lahko namestite tudi s pomočjo [paketov Anaconda](https://docs.anaconda.com/free/anaconda/install/index.html). Če uporabljate Visual Studio Code, si lahko pogledate [kratek video z navodili za namestitev](https://www.youtube.com/watch?v=h1sAzPojKMg).
